# IDE Netbeans

Ще не так давно, якщо ви бажали завантажити JDK, ви мали вибір - завантажили лише JDK, чи пакет, який включав в себе
JDK та середовище розробки Netbeans. Зараз ситуація змінилась, оскільки Netbeans перейшов "під крило" Apache Foundation.
Однак, це не змінює того факту, що Netbeans - це чудове середовище розробки, яке надає купу можливостей і не обмежується
Java'ою, підтримуючи багато різних технологій та мов програмування.

Netbeans - це дійсно "IDE з великої літери І" - **інтегроване середовище розробки**, яке поєднує в собі редактор коду, компілятор,
засоби для відлагодження, тестування та профілювання програм, інструменти для проектування графічного інтерфейсу користувача,
створення інсталяційних пакетів, документування коду, і ще багато іншого - всього й не перелічити...

Звісно ж, Netbeans - не єдине представлене на ринку IDE для Java, й можливо, не найкраще, однак, як ми далі побачимо, він має
ряд переваг, які є причиною незгасаючої його популярності серед розробників програмного забезпечення. Якщо ж стввити за мету
назвати **"топ три" середовищ розробки для Java**, то список міг би бути таким:

- [Netbeans](https://netbeans.org/)
- [IntelliJ Idea](https://www.jetbrains.com/idea/)
- [Eclipse](https://www.eclipse.org/)

Якщо IntelliJ Idea - це "наймодніше" на даний момент середовище (і платформа) розробки, то Eclipse, без сумніву, найстаріше й
найвідоміше, хоч при цьому й найгроміздкіше. До речі, якщо вірити [опитуванням](https://insights.stackoverflow.com/survey/2019) від Stack Overflow,
найпопулярнішим середовищем розробки вже кілька років поспіль є [Visual Studio Code](https://code.visualstudio.com/), яке теж можна використовувати
для програмування на Java - для цього слід скористатись [інсталлятором Visual Studio Code for Java](https://aka.ms/vscode-java-installer-win) (яущо ви
використовуєте Windows), або [Java Extension Pack](https://marketplace.visualstudio.com/items?itemName=vscjava.vscode-java-pack) (якщо Visual Studio Code
у вас вже встановлено, або ви працюєте під Linux). Детальніше можна прочитати в [офіційній документації продукту](https://code.visualstudio.com/docs/languages/java).

Окрім середовищ програмування, які треба встановлювати на локальний комп’ютер, існує й чимало **онлайнових інструментів для
розробки**, найфункціональнішими з яких є:

- [Cloud 9](https://aws.amazon.com/cloud9/?origin=c9io) - повноцінна IDE у браузері, яка підтримує купу мов програмування та технологій,
і надає повний доступ до віртуального середовища, в якому виконується відлагодження вашого проекту. Не так давно Cloud 9 стала частиною AWS,
однак, можливість використовувати її безкоштовно залишилась. Ви навіть можете [встановити](https://github.com/c9/core) її на своєму сервері, або навіть Raspberry Pi
аби мати свою власну "приватну хмару" для розробки програмного забезпечення.
- [Codenvy](https://codenvy.com/) - продукт такого ж рівня, що й Cloud 9, побудоване не базі проекту Eclipse Che.

До речі, цей електронний посібник також створено за допомогою онлайнового IDE, а саме [Gitpod](https://www.gitpod.io/) - середовища розробки,
яке дозволяє працювати з кодом прямо в GitHub-репозиторії!

Однак, повернемось до Netbeans - як ми вже говорили, це **абсолютно безкоштовне** інтегроване середовище розробки, **код якого на сто відсотків відкритий, і написаний на Java**.
Серед його переваг слід назвати:
- підтримку Java SE/ME/EE/Java FX, плюс HTML5/JavaScript, PHP, C/C++, Groovy і ще купи інших мов та технологій
- готовність до роботи одразу ж після встановлення, без необхідності додаткових налаштувань
- чудову підтримку продукту спільнотою
- вбудовані засоби контролю версій
- підтримку модульного тестування
- потужні інструменти рефакторингу коду
- модульну архітектуру, яка надає практично необмежені можливості з розширення функціональності середовища









