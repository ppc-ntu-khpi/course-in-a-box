# Огляд технології Java
Перш за все, Java - це дуже, дуже велика мова програмування. Так, дійсно, вона має репутацію простої мови з якою легко почати програмувати, вона позбавлена багатьох "дитячих хвороб" С++, однак повторюсь, **Java - це велика й складна мова програмування** того ж порядку, що й С# або Fortran, і вивчити її протягом одного семестру - просто неможливо.

Проте, її синтаксис дуже нагадує C, тож якщо ви вже знайомі з якоюсь С-подібною мовою, перейти до Java вам буде нескладно. До того ж вивчати Java - це весело та цікаво, плюс, **ваші програми можна буде запустити будь-де** - навіть [на вашому Android-смартфоні](http://www.spartacusrex.com/terminalide.htm)!

## Як з’явилась Java
Технологію і мову Java було створено в результаті дослідницького проекту зі створення програмної платформи для "розумних" та вбудованих пристроїв. Головними "обличчями" цього проекту були **Джеймс Гослінг** та **Білл Джой**.

Цей невеликий проект, який з 1991 року здійснювався в Sun Microsystems за закритими дверима, започаткували Патрік Ногхтон, Майк Шерідан та Джеймс Гослінг, Білл Джой та інші приєднались пізніше. Метою проекту  була **розробка мови програмування для розумних побутових приладів**, розважальних центрів тощо.

Кумедним є той факт, що коли справа дійшла до вибору назви для нової мови програмування, Джеймс Гослінг визирнув у вікно, і перше, що він там побачив, був кремезний дуб, тож не довго думаючи, він запропонував назвати спільне дітище **Oak** (дуб).

Перша спроба виходу на ринок для нової мови не була вдалою, оскільки виявилось, що "розумних" побутових приладів, ТВ-приставок або ігрових консолей з розширеною функціональністю на початку 90-х було, м’яко кажучи, не так вже й багато. Врятував нову мову ...Інтернет, який в 1994 році вже став досить популярним за затребуваним. HTML в ті часи не міг похвалитись інтерактивністю або можливостями з побудови складних інтерфейсів користувача, подібних до традиційних "настільних" програм. Великим плюсом стала також незалежність від платформи - одна уніфікована мова та середовище виконання програм, яке дозволяло не зважати на те, на якому комп’ютері та з якою операційною системою працює користувач, який відкрив ту чи іншу веб-сторінку.  Тож команда вчасно і вдало переорієнтувалась на **ринок веб-застосунків**, а зроблена ними демонстрація можливостей платформи зі створення **веб-аплетів** не тільки вразила спільноту розробників, а й додатково мотивувала авторів проекту, які впевнились, що вони винайшли щось нове, чудове і корисне.

Технологію **Java було анонсовано у травні 1995**, а перша фінальна "не бета" версія побачила світ вже у **1996** році, тож мову Java було розроблено набагато швидше за будь-яку іншу мову програмування! До того ж **Java - абсолютно безкоштовна** - ви можете вільно завантажити абсолютно все - середовище виконання, інструментарій розробника, документацію, навіть вихідні коди!

## Що ж таке Java?

![Що ж таке Java?](https://raw.githubusercontent.com/ppc-ntu-khpi/oop/gh-pages/img-modules/WhatIsJava.png)

На це питання немає однозначної відповіді, оскільки Java одночасно є:

* мовою програмування
* середовищем розробки додатків
* середовищем розгортання додатків
* середовищем виконання додатків

Як **мова програмування**, Java, як вже було сказано раніше, близька до C++ за синтаксисом, і до SmallTalk за семантикою. Ви можете використовувати Java для створення додатків будь-яких типів і будь-якого призначення.

Як **середовище розробки**, технологія Java пропонує розробникам **повний набір інструментів** для роботи - компілятор (Java - так само як C# є **мовою подвійної компіляції**, однак, про це ми ще поговоримо пізніше), інтерпретатор, генератор документації, утиліту для створення Jar-архівів і багато іншого. Про **JDK** (**J**ava **D**evelopment **K**it) ми теж ще поговоримо в наступних модулях цього курсу.

**Середовищем розгортання і виконання** додатків є **JRE** (**J**ava **R**untime **E**nvironment) - пакет, що містить повний набір стандартних класів з усіх пакетів Java SDK - базові класи мови, класи для побудови графічного інтерфейсу користувача, класи для роботи з колекціями і т. ін.

## Синтаксис Java

Ми вже неодноразово зазначали, що Java є **С-подібною** мовою. Найближчими **"родичами" мови Java** є наступні мови:

* **C#/.NET** - С-подібна мова подвійної компіляції від компанії **Microsoft**, яка за синтаксисом та ідеологією дуже близька до Java (іноді вам навіть вдасться зкомпілювати певні уривки Java-коду без щонайменших змін). Так, між платформами Java і .NET є й фундаментальні відмінності, однак [С#](https://uk.wikipedia.org/wiki/C_Sharp) є мабудь, найближчим родичем Java! Коли Java набула чималої популярності, вона була ліцензована також і компанією Microsoft. Але з плином часу Sun почала звинувачувати Microsoft, що та при створенні свого клону Java робить її сумісною виключно з платформою Windows, чим суперечить самій концепції машинно-незалежного середовища виконання і порушує ліцензійну угоду. Microsoft відмовилася піти назустріч вимогам Sun, і тому з'ясування стосунків набуло статусу судового процесу. Суд визнав позицію Sun справедливою, і зобов'язав Microsoft відмовитися від позаліцензійного використання Java. У цій ситуації в Microsoft вирішили, користуючись своєю вагою на ринку, створити свій власний аналог Java — мову, в якій корпорація стане повновладним господарем. Ця новостворена мова отримала назву C#. Вона успадкувала від Java концепції віртуальної машини (середовище .NET CLR), байт-коду (MSIL) і більшої безпеки вихідного коду програм, плюс врахувала досвід використання програм на Java. Нововведенням C# стала можливість легшої взаємодії, порівняно з мовами-попередниками, з кодом, написаних іншими мовами, що є важливим при створенні великих проектів.
* **Groovy** - об'єктно-орієнтована динамічна мова програмування, що **працює в середовищі JRE**. Мова [Groovy](https://uk.wikipedia.org/wiki/Groovy) запозичила деякі корисні якості Ruby, Haskell і Python, але створена для роботи **всередині віртуальної машини Java** (JVM) і підтримує тісну інтеграцію з Java програмами. Оскільки Groovy працює в середовищі JRE, то саме Java є її основним конкурентом. Мова дуже схожа на Java і використовує її інфраструктуру, відповідно потребує мінімум зусиль для вивчення. Groovy є **більш високорівневою мовою програмування** порівняно з Java, а отже розробка цією мовою зазвичай відбувається швидше. Також є режим статичної компіляції для забезпечення підвищеної продуктивності для критичних до швидкості виконання ділянок коду.
* **Scala** - мультипарадигмова мова програмування, що поєднує властивості об'єктно-орієнтованого та функційного програмування. Назва [Scala](https://uk.wikipedia.org/wiki/Scala) утворена зі слів «scalable» (масштабовна) та «language» (мова), для того щоб задекларувати, що мова може рости разом з вимогами користувачів. Програми мовою Scala виконуються **у віртуальній машині Java** за умови приєднання до дистрибутиву файлу ’’’ scala-library.jar ’’’. Scala сумісна з існуючими програмами мовою Java, тобто код Scala може викликатися з Java-програм і навпаки. Також компілюється в JavaScript.
* **Kotlin** - статично типізована мова програмування, що теж працює **поверх JVM** і розробляється компанією **JetBrains**. Також компілюється в JavaScript. Мову названо на честь острова [Котлін](https://uk.wikipedia.org/wiki/Kotlin) у Фінській затоці, на якому розміщена частина Кронштадту. Автори ставили перед собою мету створити лаконічнішу та типо-безпечнішу мову, ніж Java, і простішу, ніж Scala. Наслідками спрощення, порівняно з Scala стали також швидша компіляція та краща підтримка IDE.З 7 травня 2019 року є **рекомендованою мовою для розробки Android-додатків**.
